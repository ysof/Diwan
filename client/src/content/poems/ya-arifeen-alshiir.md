قولن ٍ على الدلهين صعّبت معناه  
يا عارفين الشعر فهموا مقالي

وأخن وأطيب من عبير ٍ نشقناه  
أحلى من الماي القراح الزلالي

يقصف قصيف الرعد يا خير منحاه  
قول ٍ كما سيل ٍ نزل من عوالي

زايد فخرنا شيخنا لا عدمناه  
ال بو خليفه ما لجينا امثالي

شرح ٍ صغير النفس محلى محياه  
ما كبّره كثر الترف ولموالي

من طيبته حتى الطفل يرمس وياه  
حر ٍ كريم ٍ يرتقي في المعالي

لكنهم ما تضوّرا عقب فرقاه  
يا كم واحد مات خلّف عيالي

وزاروا بحر ما يعرف العابر أقصاه  
في دار بو سلطان حطّوا الرحالي

وياكم عجوز ٍ طالها فضل يمناه  
ودايم عن أحوال اليتامى يسالي

ويقول مال الشعب ولهم بذلناه  
يعطي ولا يفرق مخافة زوالي

لو كان حاتم في زمانه تحدّاه  
الله عطاه الكرم أوّل وتالي

ولا يشح عالسّايل بما ربّه أعطاه  
يفرج عن المكروب ضيج المجالي

واسكنتا من مبنى العز علياه  
بين الدول يا شيخ نلنا المنالي

يمعت دولتنا على خير منشاه  
عقب التخلّف في السنين الخوالي

لي يسعفون اللي زمانه تبلّاه  
على ايديك أصحاب الشبور الطوالي

سرتو على منهج رسول ٍ تبعناه  
شيوخنا يا سنادنا يالعوالي

حققتم الوحده وهذا انتمناه  
ما همكم معتب وقيل ٍ وقالي

وارجعتوا عز كنّا فقدناه  
حققتم الوحده وكنّا محالي
